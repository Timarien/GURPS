Various teasers from emails
===========================

Patekiamas dienoraščio iškarpos vertimas:

*Likio 12 d. 472 D.S. [12/14/472]*
Žvarbus ir mirtimi atsiduodantis šlapens [drėgnasis Raagnos sezonas, ruduo] oras pažadino Žybsnio [Twinkle] miestelį. Ar bent dalį jo juodadarbių. Aš jau dvi savaitęs šioje prakeiktoje skylėje ir vienintelis dalykas kuris mane žavi -- tai kad visi kaip susitarę šią tamsią ir atgrąsią tvirtovę vadina 'miesteliu'. Jei būčiau galėjęs -- tikrai nebūčiau kišęs nosies iš švaraus ir grakštaus Sidaruosto [Silder Bay]. Bet tai, kad mano pagrindinis pinigų šaltinis -- importas iš tolimųjų Moarri dykumų -- išdžiūvo kaip bala toje pačioje dykumoje, švelniai tariant, mane įtikino keliauti į šį prakeiktą ir visų dievų apleistą mūrinį kalėjimą.
Kol kas mano paieškos rasti pakankamai drąsių (ar kvailų, man jau nebe taip svarbu) smogikų būrį ir vedlį, su kuriais galėčiau kirsti dykumą ir atgaivinti prekybos ryšius su kitoje pusėje esančiais Moarri, nedavė jokių rezultatų. Arba vietiniai smogikai per daug bijo, kad ryžtųsi keliauti, nesvarbu kokius pinigus aš siūlyčiau, arba nenori imti pinigų ir darbo iš atvykėlio.
Vienintelis guodžiantis dalykas -- vakar pavyko susitarti su vienu iš vietinių vadukų. Gal jis supras mano verslo svarbą...

*Likio 12 d. 472 D.S.*
Susitikimas su Tuul'grakk [nešantis mirties kirvį (ork.)] praėjo šiek tiek kitaip nei aš tikėjausi. Orkas pasiūlė man apsaugą ir vedlį mainais į tai, jog aš pasirūpinsiu Žybsnio miestelio išlikimu. Kitaip tariant, manęs paprašė, kad suorganizuočiau ir finansuočiau vietinę armiją, kuri turėtų išvalyti apylinkes nuo Pamirštųjų ordos [Horde of the Forgotten]. Taip skaniai juokęsis jau kuris laikas nebuvau. Jei aš galėčiau išleisti tiek pinigų, kad suburčiau mažą armiją aš su ta armija ir keliaučiau per dykumą.

*Likio 16 d. 472 D.S.*
Dar keturios dienos veltui. Atrodo, kad orkas specialiai visus nuteikė prieš mane. Dabar bet kokia užuomina apie kelionę per dykumą susilaukia tik juoko. Visiems ima atrodyti, kad aš tik senas juokdarys... Nuleidęs galvą grįžau pas Tuul'grakk.
Pasinaudodamas pažintimis tarp Juodmetalių [Blacksteels] nusamdžiau tris savanorius, kurie padės vietiniams suvaldyti situaciją. Už tai man pažadėjo parodyti vedlį. Tai geriausia ką galiu susiderėti dabartinėmis sąlygomis.

---

Aptriušiusioje 'Skilusios Statinės' užeigoje [Cut Barrel Inn] buvo neįprastai tylu. Vienakojis barmenas Ralfas [One-legged Ralph] tyliai šluostė purvinus bokalus. Į kiekvieną bokalą Ralfas susikaupęs grūsdavo savo stambią ranką, apvyniotą nepaaiškinamos spalvos klaikiai dvokiančia medžiagos atraiža ir lėtai sukiodamas traukdavo lauk. Atlikęs šį šventą 'švaros ritualą' paskutiniam bokalui, barmenas nužvelgė užeigą. Menkai apšviestos salės pakampėse sėdėjo keli nuolatiniai lankytojai ir surūgę dėbsojo į savuosius bokalus.

Ralfas atsikrenkštė ir net pats buvo nustebintas skreplio, atsiradusio jo burnoje, dydžio. Švelniai pagromuliavęs jis su švilptelėjimu spjovė skreplį į vieną iš 'švariųjų' bokalų.

Tuo metu užeigos durys girgždėdamos atsivėrė. Tarpduryje stovėjo vienas iš šachtininkų, ką tik pakilęs iš netoliese esančių kasyklų. Sunkiais žingsniais priėjęs prie baro vienu mauku ištuštino skubinai Ralfo pripildytą bokalą.

"Senosios šachtos vėl vaitoja" -- prabilo šachtininkas. Jo veidas buvo senas ir pavargęs ir visiškai nederėjo su raumeningomis rankomis ir tvirtais pečiais, kurie atrodė lyg gerai sudėto 25 metų vyro.

"Nustok nerimauti, jos visą laiką vaitoja. Senatvėje pats dar ne taip vaitosi." -- pašiepė Ralfas.

"Aš pažįstu tas šachtas. Jos taip nevaitoja." -- šachtininkas trumpam nutilo -- "Duok kokio srėbalo, keliausiu į miestą nakčiai. Girdėjau vėl drąsuolių plačiomis piniginėmis atsirado..."

---

Jis priklaupė ir su delnu palietė žolę. Akimirką sudvejojo, lyg negalėdamas suprasti kodėl armijos generolas glosto žemės lopinėlį. Tada oriai atistiesė ir nužvelgė prieš save stovinčia pilką figūrą. Iš po gobtuvo šešėlio nesimatė veido, rankovės slėpė rankas. Figura neturėjo nei vieno bruožo, kuris nusakytų jos rasę, lytį ar ketinimus. Generolo ranka nuslydo ant gremėzdiško kardo rankenos, ramiai besiilsinčios ant kairio klubo.

“Tavo įtūžis čia nenaudingas …” — figūra prabilo

“Aš laisvas! Kodėl turiu klausyti Tavęs?” — generolo balsas sudundėjo kaip akmenų kruša.

“… nes nenori grįžti atgal …” — pilkoji žmogysta monotoniškai tęsė toliau,

Generolo veidą perkreipė kraują stingdantis siaubas. Kardas išlydo iš makšties ir žaibo greičiu perskrodė pilkąją figūrą.

“… sugriauk šitą miestą ir galėsi čia likti.” — figūra net nevirptelėjusi pabaigė ir išnyko kaip dūmas.

Generolas tvirčiau suspaudė savo kardo rankeną ir nužvelgė tolumoje juoduojančias mūrines sienas.

---
